<h1>Skąd się wzięło Open-Tran.eu?</h1>
<p>
  Producenci oprogramowania komercyjnego mogą (jeśli ich na to
  stać) stosować programy typu 
  <abbr title="Computer Assisted Translation">CAT</abbr> albo 
  <abbr title="Translation Memory">TM</abbr>, dzięki czemu
  terminologia i nazewnictwo w obrębie ich aplikacji są spójne.  Ale
  producentów oprogramowania jest dosyć wielu, a ich wzajemna niechęć
  do siebie powoduje, że nie chcą dzielić się swoją wiedzą (której
  częścią są np. bazy danych terminologii).
</p>
<p>
  Pod tym właśnie względem oprogramowanie open source może być
  lepsze od komercyjnego.  Może, ale nie jest.  Bo
  chociaż wszyscy mamy pełen dostęp do tłumaczeń wielu programów,
  rzadko kto z niego korzysta.  Wiedza setek (a może wręcz
  tysięcy) osób tłumaczących aplikacje open source na języki
  narodowe nie jest scentralizowana, lecz "każdy sobie rzepkę
  skrobie".  Z tego właśnie powodu tłumaczenia nawet
  najpopularniejszych programów są ze sobą niespójne,
  co przekłada się w pewnym stopniu na niechęć użytkowników do
  otwartego oprogramowania.
</p>
<p>
  Chciałbym, żeby Open-Tran.eu uzupełniło braki na tym polu i
  stało się dla tłumaczy narzędziem, które poprawi jakość
  tłumaczeń i zwiększy spójność nazewnictwa i terminologii w
  oprogramowaniu open source.
</p>
